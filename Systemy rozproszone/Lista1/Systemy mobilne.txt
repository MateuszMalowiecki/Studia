Mobilność często bywa istotna w systemach rozproszonych, zatem wiele ich cech mają również systemy mobilne. Jest jednak kilka istotnych różnic.
Po pierwsze urządzenia w systemach mobilnych mogą być bardzo różnorodne. To nie tylko smartfony, czy tablety, ale i inne sprzęty używające IP (Internet Protocol) do komunikacji. Przykładami są piloty zdalnego sterowania, pagery, systemy w samochodach, czy też nawigacje GPS. Cechą łączące je wszystkie jest zwykle bezprzewodowość.
Kolejnym wyróżnikiem systemów mobilnych jest zmienność lokalizacji w czasie. Może to mieć wpływ np. na usługi komunikacyjne dostępne w danym miejscu. Tego typu urządzenia muszą zatem dynamicznie sprawdzać, z jakich protokołów mogą korzystać i powiadamiać sąsiadów o swojej obecności. Poza tym niektóre urządzenia (np. lokalizatory) powinny na bieżąco informować kogoś o swoim położeniu.
Zmienna lokalizacja nie pozwala niestety na użycie statycznego trasowania między dwoma urządzeniami. Jeśli przestaną one znajdować się w swoim zasięgu, wyliczona a priori trasa dla pakietu sieciowego może stać się bezużyteczna. Sieci, w których łączność między dwoma węzłami nie może zostać zagwarantowana, to sieci odporne na zakłócenia (disruption-tolerant networks).
W tego typu sieciach należy zalewać (flood) sąsiadów pakietami, aż któryś dojdzie do celu. Niestety narzuca to pewną redundancję. Inną techniką radzenia sobie z zakłóceniami jest przechowywanie przez węzeł pośredni odebranej wiadomości aż do czasu przekazania jej kolejnemu urządzeniu.
Komunikację w sieciach odpornych na zakłócenia można usprawniać, np. przekazując pakiet tylko tym sąsiadom, którzy są dobrze połączeni (well-connected), czyli mieli ostatnio kontakt z wieloma innymi węzłami.

Na podstawie "Distributed Systems Third edition", M. van Steen, A.S. Tanenbaum, s. 44-45.